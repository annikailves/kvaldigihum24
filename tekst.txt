 Minu uurimistöö teema on seotud kaljuronimise spordialaga. Kaljuronimine on kivide, rändrahnude ja mägede ronimise sport, millest omakorda on välja arenenud eraldiseisev uus haru, siseruumides toimuv tehisseinal ronimine ehk bouldering või „boulderdamine“. Siseruumides ronimine on alles hiljuti tekkinud fenomen. Kunstlikud ronimisstruktuurid eksisteerisid algselt hooaja välisel ajal ronimise harjutamiseks. Alles peale 1970. aastat algas suuremal tasandil tehisseintel ja siseruumides ronimiseks vajaliku masstootmine.
 
Ronimise kiire populaarsuse kasvuga on seetõttu muutunud varem eksisteeriva bouldering tähendus. Bouldering on algselt tähendanud ronimist rändrahnudel või muudel madalamatel formatsioonidel. Kõrguseks tavaliselt kuni kuus meetrit ning julgestuseks on kasutusel spetsiaalsed matid, mis on piisavalt paksud ja pehmed, et võimalusel hoida ära kukkuva inimese vigastused. Säärast julgestamise tööd saab nimetada spottimiseks. Spottimine on tehnika, kus teised ronijad seisavad rada roniva inimese all, et vähendada kontrollimatu kukkumise võimalust, sellega omakorda vähendades tõsiste vigastuste tekkimise tõenäosust.  Kuna bouldering alla loetakse radu, mille ronimine toimub kuni kuue meetri kõrgusele, on üle võetud see termin ka siseruumides toimuva ronimise kirjeldamise jaoks. See omakorda tähendab, et enamus ajast on sees turnimise kirjeldamiseks kasutusel bouldering või niisama ronimine. Siseruumides ronimine sarnaneb õues toimuvaga, bouldering leiab aset lühematel seintel ja ümbritsev põrand on kogunisti kaetud turvamattidega, et tabada kukkuvaid ronijaid. Siseruumide ronimisradu peetakse nii nagu õues boulder probleemideks. Boulder probleemid on sageli lühikese kestusega, erineva raskusastmega rajad, algajast professionaali tasemeni. Säärased probleemid ehk rajad panevad tööle kogu keha ning aju, sundides inimest keskenduma vaid nende ees olevale rajale. Eesmärk on jõuda raja algusest lõpuni aga igal sammul on ees tohutult takistusi, mis vajavad kiiret mõtlemist, kogu keha täielikku tunnetust, tugevust ning eelkõige kavalust. Kuigi radade ronimisel on tavaliselt ette määratud beta, konkreetsed juhised ja nõuanded raja kõige soodsamaks läbimiseks, on iga inimene erinev, mistõttu on ka ronimine igaühe jaoks isepärane.
 
Põhiliselt otsustasin sellel teemal uurimistööd kirjutada, kuna ronimise avastamine ja selle kokkuhoidva kogukonna eksistents oli minu jaoks suur üllatus, et nii mahukas ja sügavate juurtega kultuur selle spordiga kaasneb ning on mingit moodi avastamiseni peidus. Ronimine on adrenaliinirohke riskantne tegevus aga vaatamata sellele on spordi populaarsus ning Eestis asuva kogukonna suurus ainult kasvamas. Eestis on aina rohkem tekkimas siseronimise võimalusi, neist kõige populaarsemad Ronimisministeerium, Ronimistehas ja Kivi Climbing. Eelkõige tahaksin läheneda uurimusele siseronimise ehk bouldering vaatepunktist, kuna olen ise spordiga seotud ning osa kogukonnast ja oman teadmisi kultuurist ning tavadest. Ronimisel, kui ka teistel spordialadel, on põhjatu ja keeruliste dünaamikatega kultuur, millest on veel palju avastada ning edasi arendada. Üks suurim probleem ronimise puhul on esinenud sooliste vaheliste erinevuste, peamiselt naissoo vähese esindatuse ja kaasatuse poole pealt. Ronimine oli algselt teada tuntud meeste poolt domineeritud spordiala. Vaatamata ronimise järjepidevale arengule olen ise ka tundnud, et siiani olevat vist suurem osa ronijatest ikka mehed. 
 
Seetõttu sooviksin esile võtta soo teema ja uurida, kas ja kuidas sugu mõjutab kaasaegses ronimises osalemist ja sellega kaasnevaid kogemusi. Ma sooviksin uurida, milline on Eesti ronimise kogukonna meelestatus, kuivõrd on soolisi erinevusi Eesti ronimise tasandil tunda ning kas on takistusi ja väljakutseid, millega seisavad silmitsi peamiselt naised ning ka mehed. Lõpetuseks sooviksin võrrelda soolisi erinevusi ronimises nüüd ja paarkümmend aastat tagasi, millised võivad olla hierarhilised ja dünaamilised erinevused. Samuti sooviksin analüüsida kas ja kuidas on ronimine arenemas soolise mitmekesisuse ja võrdsuse poole. Teema uurimisele läheneksin võimalusel eelkõige intervjuude ja osalusvaatluse kaudu. Hetkel olen huvitatud Ronimisministeeriumi saalides läbi viia uurimust, kuid selleks on mul vaja küsida omanikelt luba. Samuti leidub ka kirjandust, mille abil teemale paremini läheneda ja sügavamalt analüüsida. 
 
